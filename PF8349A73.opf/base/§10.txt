(406a24)復次、曼殊利室！若諸有情，好喜乖離，更相鬥訟，惱亂自他，以身語意，造作增長，種種惡業，輾轉常為不饒益事，互相謀害。告召山林樹塚等神；殺諸眾生，取其血肉，祭祀藥叉、羅剎婆等；書怨人名，作其形像，以惡咒術，而咒詛之；厭魅蠱道，咒起屍鬼，令斷彼命，及壞其身。是諸有情，若得聞此藥師琉璃光如來名號，彼諸惡事，悉不能害；一切輾轉，皆起慈心，利益安樂，無損惱意，及嫌恨心，各各歡悅，於自所受，生於喜足，不相侵淩，互為饒益。

