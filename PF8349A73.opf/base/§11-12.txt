(406b06)「復次，曼殊室利！若有四眾：苾芻、苾芻尼、鄔波索迦、鄔波斯迦，及餘淨信善男子、善女人等，有能受持八分齋戒，或經一年，或復三月，受持學處，以此善根，願生西方極樂世界無量壽佛所，聽聞正法，而未定者,若聞世尊藥師琉璃光如來名號，臨命終時，有八菩薩乘神通來示其道路，即於彼界種種雜色眾寶華中自然化生。或有因此生於天上，雖生天中，而本善根，亦未窮盡，不復更生諸餘惡趣。天上壽盡，還生人間，或為輪王統攝四洲，威德自在，安立無量百千有情於十善道。或生剎帝利、婆羅門、居士大家，多饒財寶，倉庫盈溢。形相端嚴，眷屬具足。聰明智慧。勇健威猛如大力士。

若是女人得聞世尊藥師如來名號至心受持，於後不復更受女身。」

