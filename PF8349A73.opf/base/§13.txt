(406b22)爾時，曼殊室利童子白佛言：「世尊！我當誓於像法轉時，以種種方便，令諸淨信善男子善女人等，得聞世尊藥師琉璃光如來名號，乃至睡中亦以佛名覺悟其耳。世尊！若於此經受持讀誦，或復為他演說開示，若自書、若教人書，恭敬尊重以種種花香、塗香、末香、燒香、花鬘、瓔珞、幡蓋、伎樂而為供養，以五色綵作囊盛之，掃灑淨處敷設高座而用安處，爾時，四大天王與其眷屬及餘無量百千天眾，皆詣其所供養守護。世尊！若此經寶流行之處，有能受持，以彼世尊藥師琉璃光如來本願功德及聞名號，當知是處無復橫死，亦復不為諸惡鬼神奪其精氣；設已奪者，還得如故，身心安樂。」

