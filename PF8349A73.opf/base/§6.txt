(405b29)「復次，曼殊室利！彼世尊藥師琉璃光如來行菩薩道時，所發大願及彼佛土功德莊嚴，我若一劫若一劫餘說不能盡。然彼佛土一向清淨，無有女人，亦無惡趣及苦音聲。琉璃為地，金繩界道，城闕、宮閣、軒窓、羅網皆七寶成。亦如西方極樂世界，功德莊嚴等無差別。於其國中有二菩薩摩訶薩，一名日光遍照，二名月光遍照，是彼無量無數菩薩眾之上首，悉能持彼世尊藥師琉璃光如來正法寶藏。是故，曼殊室利！諸有信心善男子善女人等，應當願生彼佛世界。」

